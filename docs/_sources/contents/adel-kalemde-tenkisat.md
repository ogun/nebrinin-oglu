# ADEL KALEM’DE TENSİKAT

Adel Kalem fabrikasında, neredeyse her ay 15-20 işçi işten çıkarılıyor. İşçi kadrosu 200’ün altına inmiş ama tensikat durmuyor bir türlü. Sendika olarak, işçi çıkarılmasını engelleyecek yasal bir gücümüz yok. Her defasında isyan ediyoruz ama nafile. Arada çok mağdur olabilecek 1-2 kişiyi listeden çıkartabilirsek mutlu oluyoruz.

Başkanlığı devraldıktan sonraki listelerde, bana çok yakın olan, başkan olmama samimi destek veren bazı arkadaşların listeye konulduğunu görüyorum. İsyan ediyorum ama ne çare; personel müdürü Osman bey “Listeleri biz hazırlamıyoruz, ünite şeflerinden ne gelirse onu uyguluyoruz.” diyor. Baştemsilcim ve Şube Mali Sekreterimiz Nail de “Ne yapalım başkan, yasal olarak yapabileceğimiz bir şey varsa söyle yapalım.” diyor.

Böyle gitti Hakkı Karabulut.
Genel Merkez delegesi idi bizimle birlikte. Mürsel başkan genel merkeze seçilince, benim şube başkanlığımı ilk Hakkı kutlamış “Hiç sıkıntın olmasın başkan, ben sana güveniyorum ve yanındayım.” demişti ama başkanlığımın ilk aylarında listeye konulmuş ve işten çıkarılmıştı.
…

Her liste açıklandığında; “Ne yapalım başkan, yasal olarak yapabileceğimiz bir şey yok.” diyen Baştemsilci Nail telefonda isyan ediyor “Bu ne biçim sendika başkan, bu nasıl sendikacılık? Bir temsilcinin eniştesi işten nasıl çıkarılır? Çıkarılırsa orda nasıl temsilcilik yapılır? Bu listeleri kim yapıyor, kimlerle yapıyor? Bu işte Ankara’nın parmağı var. Ben bu çıkışı kabul etmiyorum.”

Araya girmeye çalışıyorum;
“Hayrola Nail kim çıkarılmış?”
“Kim olacak başkan. Abdil’in eniştesi Mehmet Çelik’i listeye koymuşlar.”
Ben de severdim Mehmet Çelik’i. Personel Müdürü Osman beyi aradım. Cevap aynı;
“Liste ünitelerden geliyor başkan, bir şey yapamam.”
Nail’e de cevap olarak, geçmişteki tutumunu hatırlatırcasına;
“Ne yapalım Nail, yasal olarak yapabileceğimiz bir şey yok.” dedim.

Akşam şubeye uğradı Nail;
“Kusura bakma başkan, Abdil’in yanında öyle konuşmak zorunda kaldım.” dedi
