# AV. ALİŞAN SERTEL

Haydar başkanın Ağaç-İş’ten uzaklaştırılıp başka sendika kurması aşamasında, başkanın yakın arkadaşı Av. Adnan Dizer de ayrıldı şube avukatlığından. Ne kadar süre sonra olduğunu tam olarak hatırlamıyorum ama yanılmıyorsam 1984’te Av. Alişan Sertel şubemizin yeni avukatı oldu.

Özellikle iş hukuku alanında çok iyi bir avukat olan Alişan bey, hayatımda tanıdığım en kaliteli insanlardan biridir hala.

Yazıhanesi Laleli’de olan Alişan bey, şubede ihtiyaç duyduğumuz her an yanımızda olur, her sıkıntımıza koşardı.

Biz şube çalışanları, yönetici, personel her akşam mesai çıkışı kahveye gidip oyun oynamayı seviyoruz. Kumarımız yok ama çok iddialı geçer oyunlarımız. Geçmişte bu tür alışkanlıkları olmayan Av. Alişan bey de alışıyor bizim oyunlara zamanla.
Hedef elbette benim. Eşli olsun, tek olsun amaç beni yenmek. Akşama doğru arar yazıhaneden: “Ben çıkıyorum, hazır olun”. İl dışında da duruşmalarımız olur, İnegöl, Devrek, Tekirdağ, Edirne gibi. Birlikte gideriz genelde. Her gittiğimiz yerde bir iki parti 51 oynamadan rahat etmeyiz.

2000’li yılların başlarında bağımsız milletvekili Sema Pişkinsüt parti kurma hazırlığında. Alişan bey de katılmış bu hazırlıklara. Ben sendikadan emekli olmuşum. Alişan abiden davet alıyorum;
“Maslak’ta partinin tanışma ve üye kayıt toplantısı var gelir misin?”

Gitmez miyim? Alişan abi çağırır da gidilmez mi? Ancak, bir sıkıntım var. Ben CHP üyesiyim. O sıralarda, mahalle birimindeki arkadaşlarla yeni bir çalışma başlatmışız. Sık sık toplanıp kendimizce bir şeyler yapmaya çalışıyoruz. Daha yeni bu çalışmalara başlamışken, arkadaşlara nasıl “ben gidiyorum” derim. Birlikte yola çıktığımız arkadaşları nasıl daha başlangıçta terkederim? Bunu yapamam.

Gittim Maslak’taki toplantıya. Alişan abiyi ilk kez böyle heyecanlı görüyorum. Sevgi yenge de orada. Sakin, oturuyorum ama sıkıntım büyük. Parti çalışması içindeki herkes eşini dostunu getirmiş üye yapmak için.

Üye yazımı yapılıyor masalarda, ben eziliyorum. Alişan abi beni sevmiş, saymış, adam yerine koyup, kendi kurduğu partiye çağırmış. Nasıl üye olmadan dönerim? İyi de üye olursam birlikte yola çıktığım arkadaşlarımın yüzüne nasıl bakarım?

“Alişan abi, ben şimdi üye olmasam, CHP’de yeni bir çalışma başlattık, arkadaşlara ayıp olmasın. Bir süre sonra üye olurum.”

Anlayışlı adamdır Alişan bey; “Sıkıntı yok başkan, geldiğin için teşekkür ederim.” dedi. Ne diyecekti ki başka? İzin alıp ayrıldığımda çok üzgündüm. Çok mahcup olmuştum. Uzun yıllar arayamadım Alişan abiyi. Aradığımda da gönlümü aldı. “Boşuna üzmüşsün kendini. Ben kırılmadım sana. Zaten bildiğin gibi yürümedi o parti.” dedi. “En kısa zamanda buluşalım, Muhittin’i de getir, özledim kağıt oynamayı” diye de ilave etti.

Olmadı, henüz buluşup kağıt oynayamadık ama, ilk fırsatta inşallah.
