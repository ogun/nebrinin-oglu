# NEBRİNİN OĞLU
Giresun, Merkez, Karaali Köyü, yani benim köyüm, bir dağ köyüdür. Geçim kaynağı fındık olan Karaali köyünün geçmişi ile ilgili çok fazla bilgi, belge yoktur. En azından benim sahip olduğum pek fazla bir bilgi yoktur. Bu köyden yetişmiş, bu toprakların ekmeğini yemiş birilerinin gelecek kuşaklara bir şeyler bırakması gerek diye düşünüyorum. Hiç değilse, kendi yaşadığımız yılları ve koşulları aktarabiliriz gelecek kuşaklara.

Eksiği olabilir, yanlış hatırlamalar da olabilir. Olsun. Ben böyle hatırladım ve hatırladıklarımı yazdım. Bunlar benim anılarım. Kitapta geçen isimlerin bir kısmı vefat etmiş olsa da çoğunluğu halen yaşayan gerçek kişilerdir. Lakaplar, bugün dahi kullanılan gerçek aile/sülale lakaplarıdır. Köyümün güzel insanlarına, gelecek kuşaklarına; aynı zamanda çocuklarıma ve torunlarıma bir hatıra olsun diye yazdım.

Eksiğimi tamamlayan olursa, yanlış hatırladıklarımı düzelten olursa, kendilerine müteşekkir olurum.

Pandemi ortamında, anılarımı yazmam için güzel kızım Göksun Rüya Ersan teşvik etti beni. Canım oğlum Kemal Ogün Işık da, ta uzaklardan, Berlin’den, bu kitabın sayfa düzenlemelerini, yazım düzeltmelerini, baskıya hazırlama işlerini halletti. Kitabın ana tasarımını da oğlumun can arkadaşı Murat Başbuğ hazırladı. Evde eşim Sabahat da günler süren yazım sırasında yardım ve katkılarını sundu.

Hepsine sonsuz teşekkürlerimi sunuyorum.

Selami IŞIK

