# AŞIK VEYSEL ve MADIMAK’TA YAKILAN OZANLAR

         1966 ya da 67 olabilir. Komşumuz Akşamu’larda Aşık Veysel’in hayatını anlatan ince bir kitap hatırlıyorum. Kitabı okumuş olmalıyım ama içeriği ile ilgili hafızamda pek bir şey kalmamış.

Aşık Veysel her zaman ilgi ve hayranlık duyduğum bir ozan olmuştur. Bu büyük ozanı 1973 yılının 21 Mart’ında kaybettik. Gün gazetesi Aşık Veysel’in ölümü üzerine üçüncü sayfasında bir köşe ayırmış; her gün halktan, amatör şairlerden gelen bir şiiri yayınlıyordu. Oturdum ben de bir şiir yazdım ve gazeteye gönderdim. Bir kaç gün sonra bir komşumuz, Ali Yıldız müjdeyi verdi. Şiirim yayınlanmış. Çok mutlu olmuş, çok gururlanmıştım. Gazeteden kestiğim bu şiir halen albümlerimin arasında durur.
VEYSEL AŞKINA

Dilim söylesin de, yazsın kalemim
Yazılsın satırlar Veysel aşkına
Anlatsın kitaplar sonsuz elemim
Anlatsın ölümsüz Veysel aşkına

Açmadan dünyaya kapamış gözü
Sazıyla bir olup söylemiş sözü
Dökmüş gözyaşı oğulu kızı
Dökülsün babamız Veysel aşkına

Mezarın başında eğilen başlar
Yas tutar ardında, nice kardaşlar
“Veysel’im, Veysel’im” diyen dudaklar
Kuruyup çatlasın Veysel aşkına

Görmedi dünyada gece, gündüzü
Bilmedi alemde baharı güzü
Vadesi dolunca taşıdı göçü
Ağlayın dostlarım Veysel aşkına
Halk ozanlarını; ozanların sazlarını, sözlerini, türkülerini, deyişlerini severim. Ozanlar Anadolu’nun sazı sözü olmuşlar yüzyıllar boyunca. Halkın ağıtlarını sözlere dökmüşler, sözlerini sazın telinden haykırmışlar dağlara, yollara, uzaklara, duymayan kulaklara. Acıyı haykırmışlar, ağıtlar yakmışlar. Mutluluğu saza söze dökmüşler, halaylar çekmişler. Aşkı sevdayı anlatmışlar, gönüllere girmişler. Sevgiyi, barışı, kardeşliği, eşitliği, adaleti, merhameti, güzelliği, umudu dile getirmişler, tele söyletmişler yüzyıllardır.

Sevenleri çoktur ozanların. Dostu, kardeşi, canı, cananı çoktur ya, düşmanları da az değildir bu topraklarda. Sevgiye, kardeşliğe, aşka, sevdaya, barışa umuda düşman olanlar da var topraklarda. 2 Temmuz 1993’te Sivas Madımak otelinde otuz beş aydınımızı, ozanımızı, insanımızı yaktı kara cehalet. Binlerce insan seyretti yangını. “Bırakın yansınlar!” diye bağıranlar oldu. “Kapıları kapatın çıkamasınlar!”, “Ölsünler!”, “Kahrolsunlar!” diye bağıranlar oldu. Çıkmaya çalışanlara, canını kurtarmaya çalışanlara “Yuuhh!” çekenler oldu kalabalığın, izleyenlerin arasından. Kanımız dondu izlerken ekranlardan.

Üzerinden 30 yıl geçti neredeyse, kamu vicdanı halen yaralı. Çünkü ne olay yeterince aydınlatıldı, ne de adalet yeterince hesap sorabildi. Yine acılar yüreklerde, ağıtlarda, sazın tellerinde kaldı. Ama umutsuzluk yok, gün gelecek sevgi ve kardeşlik, eşitlik ve adalet bu topraklarda hüküm sürecek.

Ben inanıyorum, siz de inanın.
ANADOLU'YUM BEN

Ana doluyum ben
umutla
inançla
ısrarla
Anadolu'yum ben.

Anadolu’yum ben
doluyum kurtla kuşla
börtü böcekle
otla çiçekle

Doluyum çoğu aç, azı tok'la
Doluyum ezilmişle, sömürülmüşle
ötelenmiş hırpalanmışla
Doluyum tecavüz edilmiş çocuklarla
taciz edilmiş, dövülmüş, katledilmiş
kadınlarla...

Doluyum ana, doluyum ben
Anadolu'yum ben
Umutluyum her şeye rağmen
Her gece karanlığa kapansa da gözlerim
karabasanlar bassa da kara kara
mahkum olmayacağım deliksiz karanlıklara

Ana umutluyum ben
her sabah aydınlığa açılıyor gözlerim
her sabah yeni bir güne
yeni bir umuda uyanıyorum ana
Her sabah yeni bir heyecanla çarpıyor yüreğim

Biliyorum ana
her bahar yeniden filizlenecek doğa
yeniden çiçeklenecek dünya
engelleyemezler
toprağıma yağmur yağacak, kar yağacak
engelleyemezler

Dereler tersine akmaz ana
Su akar yolunu bulur
umutluyum ben
Doluyum ben ana
umutla
inançla
ısrarla
ANADOLU 'YUM BEN.
