# HOROZ KURDELESİ

Sabah akşam okula gidip gelişte yolumuz Topallar mahallesinden geçer. Yukarıdan, Mamudun Osmanların ve Eminustaların evlerinin yanından geçen bir yol daha var ama biz genelde Topalların ordan geçen yolu kullanıyoruz. Burada üç ev vardır. En başta Topalın Ahmet’in evi, ortada Topalın Mehmet emminin evi ve Topalın Salih’in evi.

Topalın Ahmet’in oğlu Hacı ile Demircinin evinde bir sene beraber okuduk. Kızı Aynur benden bir sınıf geriden geliyor. Topalın Mehmet emminin kızı Duygu Usta abla ile de iki sene beraber okula gidip geldik. Topalın Salih’in kızı Sevim’le aynı sınıftayız.

Ortadaki ev, köyümüzün en güzel evlerinden biridir. Bu evde, Duygu ablanın büyüğü, Mustafa abinin (inşallah ismi doğru hatırlıyorumdur) düğününü ve birkaç sene sonra, mezarlığın altında, yol kenarında, Eminusta’nın İsmail abinin karısı Efe Gızı (ismini hatırlayamadım) abla ile sohbet ederken, aniden devrilip, hücceten vefat eden Mehmet emminin mevlüdünü hatırlıyorum.

68 yılı olmalı. Bizim mahallenin ve yukarı mahallenin çocukları ile okuldan dönüyoruz. Topalın Mehmet emmilerin evin önüne geldiğimizde, merdiven başında oturan Mustafa abinin karısı (ismini hatırlayamadığım) gelin ablanın bize seslendiğini duyduk. Dönüp baktığımda, beni çağırdığını gördüm. Koşarak merdivenleri çıktım.

Gelin ablanın elinde bir horoz, ayakları kırmızı bir bağla bağlanmış. Abla bana bir makas verdi, kanatlarından tuttuğu horozu biraz yukarı kaldırdı. Bana horozun ayaklarındaki bağı kesmemi söyledi. Heyecan ve gururla bağı kestim. Aradaki ayrıntıları hatırlayamıyorum. Bağı keserken dua okuduk mu, kestikten sonra gelin ablam bana şeker gibi, 50 kuruş ya da bir teklik gibi para verdi mi? Bilmiyorum. Hatırladığım, eve kadar kurdele kesecek kadar büyümüş olmanın ya da büyük kabul edilmenin gururu ile şişinerek yürüdüm.

Ben en fazla 12 yaşımda olmalıyım. Yani kurdele kesecek erginlikte değilim aslında ama gelin ablam ne yapsın, çaresiz. Köy yeri, kime kestirecek kurdeleyi? İnşallah Allah niyetini kabul eylemiştir.

Gelin ablamın muradı ne idi? Allah’tan ne dilemişti, bilmiyorum. Dileği yerine geldi mi, bilmiyorum. Umuyorum ki halen yaşıyordur ve sağlıklıdır. Hürmetle ellerinden öpüyorum.
