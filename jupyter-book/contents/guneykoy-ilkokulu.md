# GÜNEYKÖY İLKOKULU

Ertesi sene, ilkokul 2. sınıfa Güneyköy ilkokulunda başladım. Daha okul yolunda uyardılar beni, köyün Garali mahallesinde Kemal ve Cemal isminde ikiz kardeşler varmış, bunlar okula yeni gelen her öğrenciyi mutlaka döverlermiş sindirmek için.

Korka korka gittim ilk gün okula. Okul çıkışı da korka korka yola koyulduk mahallemizin çocuklarıyla. Her an Kemal-Cemal kardeşlerden saldırı bekliyorum. (Bu ikiz kardeşlerden Cemal’in genç yaşta vefat ettiğini öğrendim. Allah mekanını cennet eylesin). İkizlerden saldıran olmadı ama biz Arzu Usta ile karşılıklı yumruk yumruğa dövüştük. O güne kadar ne ben Arzu’yu tanırım, ne de Arzu beni tanır. Biz Arzu ile niye dövüştük, halen daha bilmiyorum.
