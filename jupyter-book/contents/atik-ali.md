# ATİK ALİ

Bir piyes (tiyatro oyunu) oynadık 1966 yılının 23 Nisan’ında. Oyunun adı Atik Ali idi yanılmıyorsam. Atik Ali’yi ben oynamıştım. Ben 3. Sınıfta okuyorum o sene. Aslında bu oyun bir sene önce oynanacaktı. Atik Ali’yi de Bahtiyar abim oynayacaktı. İlk okuldan mezun olduğu halde onursal öğrenci kontenjanından bir sene daha 5. sınıfa devam eden abimi, tam piyesin oynanacağı Nisan ayında herg başlıyor, tarlalar herg edilecek diye annemler okuldan alınca oyun oynanamamıştı. Bir sene sonra da abisinin rolünü kardeşine, bana vermişti öğretmen.

Yanlış hatırlamıyorsam, Adnan Işık da mezun olmasına rağmen dışarıdan katılmıştı oyuna. Güzel bir oyundu gibi hatırlıyorum. Ben Türk kahramanı idim ve oyunun sonunda, düşmanla (Adnan Işık) karşılıklı birbirimizi vuruyorduk. Bir mantar tabancası ben patlatıyordum, aynı anda bir mantar tabancasını da öğretmen patlatıyordu perdenin arkasında ve ben bir kahraman şehit olarak yere uzanıyordum ve alkışlarla perde kapanıyordu.
